{
  "eventDate": "07.04.2014",
  "author": {
    "name": "Дмитрo Ярош",
    "city": "Київ",
    "profession": "Лідер української праворадикальної організації \"Правий Сектор\".",
    "photo": "Yarosh_Dmytro_01.jpg"
  },
  "photos": [
    "Yarosh_Dmytro_01.jpg"
  ],
  "text": "<p>1988 року, коли мені було сімнадцять, я випадково потрапив на одну екологічну демонстрацію, першу в Дніпродзержинську. В нас екологічна ситуація була складна &ndash; у місті багато підприємств. Тепер уже менше &ndash; вони стоять, тому дихати легше. Мене там зачепило, а був уже досвід прибалтійських [народних] фронтів, з того часу й зайнявся тим усім. Потім армія, два роки. Я там теж намагався займати активну позицію, був уже членом Народного Руху (Народний Рух України &ndash; політична партія, заснована у вересні 1989 р. під назвою &laquo;Народний Рух України за перебудову&raquo;. &ndash; Ред.), членом Української Гельсінської спілки (українська громадсько-політична та правозахисна організація, заснована 1988 р. членами Української Гельсінської групи. &ndash; Ред.). ГКЧП (Государственный комитет по чрезвычайному положению [рос.]. &ndash; Ред.) дав певний поштовх, а коли 1994 року пішов у &laquo;Тризуб&raquo; (Всеукраїнська організація &laquo;Тризуб&raquo; імені Степана Бандери. &ndash; Ред.), то все тут було для мене вже зрозуміло. Я прийшов доволі сформованою людиною у &laquo;Тризуб&raquo;, &ndash; я шукав якийсь варіант, розумів, що без мілітарної сили вибороти свободу, справедливість і добробут для українців буде дуже важко. От воно і зіграло тепер &ndash; 20 років підготовки до революції. Це великий шматок життя&hellip; У 90-ті потрібно було захищати людей від бандитів, рекету. Допомагати Чечні &ndash; збирати гуманітарну допомогу та відправляти туди. Писати статті, видавати книжки. У нас у 90-ті роки дрогобицьке видавництво &laquo;Відродження&raquo; видавало книжки національного спрямування, зо 2 мільйони надрукували, переважну більшість із них розповсюдили по Україні безкоштовно. Охороняли різноманітні заходи, греко-католицьку прощу в Зарваниці (село Теребовлянського р-ну Тернопільської обл., відоме чудотворною іконою та цілющим джерелом, біля якого з&#39;являлася Божа Матір. &ndash; Ред.) у 90-ті, 96-го року, якщо не помиляюся. Було там біля мільйона людей, &ndash; забезпечити охорону такого заходу, уявляєте скільки то треба сил і енергії? З 95-го року і по минуле літо займались і цим. Українська православна церква Київського патріархату, УГКЦ (Українська греко- католицька церква. &ndash; Ред.) запрошували теж на різноманітні заходи, і ми теж цим займалися. Білоруссю активно займалися. Розбудовували організацію &laquo;Край&raquo;. Вона була відома, але після останніх виборів Лукашенко її розгромив; частина хлопців вимушена була виїхати за кордон, бо кримінальні справи і таке інше. Вони сюди приїжджали на табори до нас, відповідно ми їх вишколювали та військовою підготовкою займалися теж. 2001-го брали участь в &laquo;Україні без Кучми&raquo; (кампанія протестів в Україні 2000&ndash;2001 рр., організована політичною опозицією. &ndash; Ред.), потім у Помаранчевій революції &ndash; вся команда була народною вартою і займалася безпекою на Майдані. Після того активна діяльність. Бюст Сталіна, мабуть, усі пам&rsquo;ятають, як &laquo;Тризуб&raquo; у Запоріжжі завалив (погруддя Сталіна , встановлене запорізькими комуністами у травні 2010 р. поруч із будівлею місцевого обкому КПУ, активісти &laquo;Тризубу&raquo; пошкодили 28 грудня того ж таки року, а 31 грудня погруддя було висаджено у повітря. &ndash; Ред.). Відповідно резонанс був &ndash; нам дали трохи по зубах, але вигребли. У &laquo;Тризубі&raquo; відбувається пару десятків у рік таборів вишкільних, ми постійно випускали газету &laquo;Бандерівець&raquo;, та й продовжимо її випускати. Доводилось і багато писати всього. Статті писав. Виховання молоді, національно-захисна діяльність і пропаганда українського націоналізму &ndash; ось ці три речі, якими 20 років доводилося займатися. На сьогоднішній день ми вже оформили політичну партію &laquo;Правий сектор&raquo;, окрім того наш силовий блок увійшов у територіальну оборону Міноборони, крім того ми формуємо громадську організацію &laquo;Правий сектор&raquo;, яка мала би виконувати функцію контролю за політичною партією: власне ж, не всі хочуть іти в політику, &ndash; багато є громадських активістів, які хочуть займатись іншими речами. Відповідно на цей момент десь усе це так і виглядає. А в партії згідно статуту існує Провід, існує Рада, розгалужена мережа осередків по всій Україні. Сьогодні, звичайно, ситуація є дуже складною. Зрозуміло, що необхідно попрацювати, щоби стабілізувати ситуацію в державі, щоби збільшити кардинально обороноздатність нашої держави. Попередній режим послідовно руйнував збройні сили, і тепер потрібно багато зробити, щоб відновити їх потужність. Ми говоримо про можливість відновлення ядерного статусу країни. У зв&rsquo;язку з тим, що держави-гаранти нашого суверенітету і територіальної цілісності не справилися з завданнями, це логічний крок. Ми говоримо про відродження економіки і, відповідно, відновлення соціальних стандартів. Для нас дуже важливими є люстраційні процеси та введення молоді в структури влади. Ми бачили приклад Грузії, коли тридцятирічні люди ефективно могли керувати міністерством і департаментами. Це абсолютно правильно, на мій погляд. І слова Гавела, коли в нього питали про молодь, що краще &ndash; 5 років помилок, аніж 20 років саботажу (насправді, Вацлав Гавел говорив про 50 років саботажу. &ndash; Ред.), вони також актуальні для України. Тут державницьку кадрову політику має бути змінено революційним методом &ndash; треба наповнити структури влади людьми, які можуть дати перспективу державі. Звичайно, що відразу ці люди не з&rsquo;являться. Для того, власне, ми і будуємо партію, щоби все це зробити &ndash; заповнити партійну структуру кадрами, здатними обіймати ті чи інші державні посади різного рівня. Ми плануємо працювати дуже активно по університетах, по вищих навчальних закладах, щоб просто вже кадровий фундамент готувати. Та врешті і ті хлопці та дівчата, які себе жертовно проявляли на Майдані, здатні жертовно вести діяльність і в структурах влади. Тим більше в нас багато є хлопців із одною, двома вищими освітами, людей, які володіють багатьма мовами. Я пам&rsquo;ятаю, ще у Профспілках, коли журналісти приходили, то звертали увагу, що тут на підлозі щит, бита &ndash; і при тому читає якийсь навчальний підручник наш хлопець. Тому у нас чудові хлопці та дівчата, це цвіт нашої нації, власне на них і будемо спиратися в кадровій політиці. Світ швидко міняється. Те, що вважається великою потугою, за пару років такою може перестати бути. Тому на даний момент позаблоковий статус я вважаю ідеальним. Бо крім самих українців нас ніхто не захистить. У НАТО є дуже багато гарних стандартів, на які можна орієнтуватися по озброєнню, по стосунках. І все найкраще з їхнього натівського досвіду обов&rsquo;язково треба брати, так само як і у Сполучених Штатів Америки. Наприклад, мені дуже подобаються американські закони про зброю, коли громадяни мають можливість себе захищати та мають на руках зброю. І все це законодавчо врегульовано. Але ідеальних країн не буває, зрозуміло, що є і недоліки. Для нас НАТО &ndash; структура, яка може бути союзником України. Але входити у цей блок немає жодного сенсу, бо знов Україну використовуватимуть усі кому не ліньки, але вона не буде суб&rsquo;єктом геополітики. Тому все тут має бути послідовним &ndash; спочатку потрібно збудувати, спираючись на силу народу, потужну процвітаючу державу, а потім уже розглядати різні геополітичні структури. Величезна частина українців не підтримує вступу до НАТО, тепер це розділяє та розколює націю. Україна &ndash; це європейська держава, й українці &ndash; це європейський народ, але часто сучасні європейські цінності відрізняються від класичних європейських. Це руйнування традиційної сім&rsquo;ї, активна пропаганда антихристиянства. Я християнин, тому негативно ставлюся до одностатевих шлюбів. Але Європа знову ж таки неоднорідна &ndash; масові протести у Франції, мільйон людей виходить проти одностатевих шлюбів, тож Європа має всі шанси на відродження, а ми будемо допомагати їй відроджуватися. Українці не тільки європейський народ, але й козацька нація, а козак &ndash; це вільна й озброєна людина. Мілітаризм в українців у крові. В радянській армії практично весь офіцерський, сержантський корпус тримався на українцях. Афганістан тому підтвердження. У нас у крові нормальне ставлення до зброї. Українці не будуть ходити і стріляти направо та наліво. Саме для того, щоби зменшити чорний ринок зброї, має бути продаж зброї легальної, це відразу зменшує необхідність у людей купити [нелегально] пістолет, щоб захистити себе від корумпованного міліціонера і ще когось. Та й міліція сто разів ще подумає чи проводити бєспрєдєл, коли людина може за себе постояти і себе захистити зі зброєю в руках. Мої діти весь час беруть участь у громадському житті. Старша дитина дуже рвалася на Майдан, але не могла там бути, бо вагітна ходила. Нещодавно народила мені онука. Середня приїжджала. Їй 17 років, школярка, але приїжджала, була на Майдані неодноразово. Молодшому 5 років, йому зарано. Але він також до мене приїжджав на Майдан у Профспілки, так що маленький революціонер уже є. А зять у мене &ndash; професійний революціонер, тризубівець, &laquo;Правий сектор&raquo; на Франківщині очолює. Був на п&rsquo;ятому поверсі місяць комендантом. Дівчата у &laquo;Тризубі&raquo; вже давно, змалку. Я не знаю звідки це в мене, батьки не були національно свідомі чи активні. Російськомовна сім&rsquo;я. Тато на заводі все життя пропрацював. Мама на заводі все життя пропрацювала. Але коли у 1989 році перший блакитно-жовтий прапор підняли на Сході, з їхнього боку була активна підтримка всього, що я робив. І все життя підтримка була від сім&rsquo;ї&hellip; Звідки воно взялося? Якийсь дух&hellip; Дух одвічної стихії!</p>"
}