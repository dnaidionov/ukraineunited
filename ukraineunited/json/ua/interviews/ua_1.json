{
  "eventDate": "04.05.2014",
  "author": {
    "name": "Олег Губар",
    "city": "Одеса",
    "profession": "Історик міста Одеса",
    "photo": "Gubar_Oleg_01.jpg"
  },
  "photos": [
    "Gubar_Oleg_01.jpg"
  ],
  "text": "<p>Взагалі я політикою не займаюся. Я займаюсь історією Одеси. Спитайте мене, хто держсекретар США, я вам не відповім на це запитання. Та мене це й не цікавить. Я маю поле своїх занять, я займаюся пошаровою історією міста, передусім це планова забудова, тобто поле міста, як воно виникало острівцями, як вони зливалися, яким було призначення у районів. І ось я складаю ці пазли. Розуміючись на ретроспективній ситуації, політиці, юриспруденції, хоч-не-хоч можна щось звідти почерпнути, взяти щось корисне, значуще, важливе. Або, приміром, питання, пов&#39;язані з історією міського самоврядування, адміністративно-територіального поділу, громадянського суспільства... громада як юридична особа &ndash; бо сьогодні наша громада юридичною особою не є. Це вкрай важливо. Катерина [ІІ] визнала місто юридичною особою 1785 року, міські положення були у Пітері, Москві, Одесі, у трьох містах по всій імперії. Були певні права тощо. Чому точаться розмови про федералізацію? Тому що громада не є юридичною особою. У Конституцію закладено певні положення, які дають змогу цього досягти. Але ж не досягли. У нас області не випадково з&#39;являлись, адміністративно-територіальний поділ України &ndash; це ж не як Єгипет за лінійкою розрізали, це за історично посталими областями. І якби ми тепер взяли, приміром, по сенатору від кожної області, то хай вони й вирішували би. Тобто не губернатори, яких призначають, а сенатори, яких обиратимуть. Це зовсім різні речі. Якщо ми маємо авторитетну людину, ми їй цілком довіряємо та покладаємо на неї відповідальну місію &ndash; висловлювати інтереси всієї нашої територіальної громади, цієї юридичної особи, суб&#39;єкта федерації. Отже, у нас було б 22 чи скільки там сенаторів, і вони розв&rsquo;язували б питання. Те, що відбулося на Майдані&hellip; Хоч би як до цього ставитися, але в принципі ситуація склалася така, що годі було далі терпіти. Я не можу сказати, що я прибічник Майдану, я взагалі не прибічник силових дій, бо передбачав подальший розвиток подій. Не у тому форматі, який ми нині безпосередньо спостерігаємо, та однак у негативному. На мій погляд, Україна, до певної міри, &ndash; імперія в мініатюрі, уламок Союзу, але по-своєму структурований. Тут області, регіони з різними традиціями, з різною культурою, з різною історичною пам&#39;яттю та з порахунками. Люди мають порахунки одне з одним, це не забувається, і на цьому завжди можна зіграти. Порахунки, я сказав би, кровні. У Заходу зі Сходом. Оці розмови про &laquo;бандерівців&raquo;, що їх повсякчас мусують, вони не зовсім безпідставні. Я не заходжу в крайнощі, я не екстреміст якийсь. Але це речі, які не забуваються, бо забути їх не можна. Це був справжній геноцид, у Польщі приміром, &laquo;Галичина&raquo; й інші речі, хай там як тепер інтерпретують. Живуть якщо не самі [ті] люди, то їхні діти, і носії негативної інформації передають її з роду в рід, вона дуже живуча, від цього годі кудись дітися. Але й не це навіть найголовніше, хоч воно і важить. Перемогла революція. Що насамперед мав зробити тимчасовий уряд? На мій погляд, тимчасовий уряд мав одразу звернутися до народу: &laquo;Хлопці та дівчата! Подобається це комусь, не подобається, ви не хотіли в цьому брати участь, ми брали участь, ми повалили тирана, банду, ви з цього матимете саму тільки користь. Нехай буде дві мови, ми вам даємо гарантії такі й такі&raquo;. А натомість мерщій повитягали старозавітні папери, пов&#39;язані з мовою. Що це? Це і є найнепатріотичніші дії, здатні найстрашніше розхитати. Так це і сприйняли люди, які й без того були від Майдану не в захваті. Їх слід було загітувати, прихилити до себе, їм треба було пояснити, що ми хочемо нейтральної демократичної держави. Але тільки-но їм починають показувати їх місце, м&#39;яко кажучи, вони, звісно, ображаються і кажуть: та пішли ви. Ось це і сталося. З другого боку, власті перебували в патовій ситуації. Якби вони заходилися роздавати якісь бонуси на Схід, на Південь і ще кудись, то ті, хто їх привів до влади, почали б їх змітати. Вийшла патова ситуація, яка насправді триває дотепер. Я не займаюся конспірологією та не кажу, кому це вигідно. Але політика України як нейтральної демократичної держави мала будуватися &laquo;між крапельок&raquo;, іншого виходу я не бачу. Не можна, щоб одна чи друга сторона перетягувала різко канат на себе. Щойно починається цей маятник, зараз же відбувається те саме, що й на кораблі: судно починає розхитуватися та переломлюється. Ми повинні пристосовуватися до ситуації &ndash; авжеж, як хамелеони. Так, ми повинні вмовляти одне одного: забудьмо про те, що ви &laquo;бандерівці&raquo;, а ми &laquo;колоради&raquo;, образливі слова взагалі не мають лунати. Залишмо наші розбірки, підімо одне одному на поступки, бо інакше нам просто настане п&hellip;ць. Громадянська війна вже триває. Вона триває, навіть без зброї. Не треба говорити, що 50 відсотків &ndash; сепаратисти. Коли 50 відсотків сепаратистів &ndash; це вже смішно. Дуже чітке та жорстке протистояння. Коли в Одесі ця колотнеча зчинилась, я був на розі Дерибасівської. Бачу, праворуч стоїть добре екіпірований загін, хто в камуфляжі, майже всі у касках, зі щитами, кийками. Стоять спокійно, не рухаючись, нічого не відбувається. Перед ними кілька хлопців, на сорочках бронежилети, і я бачу, вони по телефону розмовляють. А на Грецькій гамір &ndash; не знаю, чи стріляли, нащо мені брехати? Але ляскіт, дим, крики. Ці стоять, не рухаючись, не йдуть туди. Минає трохи часу, і вони туди рушають. А потім мене всі канали переконують, що то були фанати, харківські ультраси. Може воно і харківські, тільки не ультраси, а завезений бойовий загін. Це те, що я бачив на власні очі. І як я можу це розуміти, цей &laquo;марш миру&raquo;? Це ж брехня, мене в дурні шиють! Я що, хочу, щоби сюди російські війська ввійшли чи війська НАТО? Я хочу, щоби тут люди не гризли одне одного, не говорили &laquo;колорад&raquo; чи &laquo;бандерівець&raquo;. Для мене це взагалі жахливо &ndash; георгіївська стрічка, яка була у мого батька&hellip; Але розумію, що хтось це може і не любити. Я змушений це прийняти, я живу у цій країні, тож маю бути толерантним і намагатися з людьми говорити. А я тепер чую крики, зойки радісні, й мені пишуть жахливі речі у фейсбуці. Мало їм, що вони спалили тих &laquo;колорадів&raquo;? 38 людей живцем згоріло. А якби це були &laquo;бандерівці&raquo; &ndash; я маю радіти, що там спалили цих чи тих, у цьому толерантному місті? А після штурму ті люди, побиті, фотографії виставили: поранені з перев&#39;язаними головами, кого витягли з Будинку профспілок, валяються, навколо стоять люди в камуфляжі, і баба ногою б&#39;є! Якщо якийсь патріот хоче таким чином продемонструвати світові або я не знаю кому, що Одеса відстояла місто, то ми так далеко не зайдемо. В &laquo;Европу&raquo;, як у нас кажуть. Ось із цим ми підемо в Европу? Я такого варварства ніколи не бачив. Це був найчорніший день у моєму житті. Одеса поставила на собі таке тавро, таку пляму&hellip; Ми ж не в Кампучії живемо за Пол Пота. Ви самі подумайте: ну спалили людей, буває, випадково, але потім зрадіти та топтати тіла?! Це ж на голову не налазить. Чи правильно чинить Путін у зв&#39;язку з цими подіями? Це некоректне запитання. Кожна держава має свої інтереси, вся історія про це свідчить. Щойно ослаб суперник, йому вмить відкусять руку, лапу, колонію. Між людьми можуть бути особисті стосунки, між державами не може бути особистих стосунків. У нас в Україні всередині особисті стосунки є, та навіть поміж собою ми не можемо ці стосунки устаканити. Одне одного називаємо &laquo;бандерівцями&raquo;, &laquo;бандерлогами&raquo;, &laquo;путіноїдами&raquo; чи &laquo;майданоїдами&raquo;, доходимо краю. А ви хочете, щоб між різними країнами це залагоджувалося? Звісно, народна дипломатія має місце бути, коли ми звертаємося до уряду та кажемо: &laquo;Майте мізки! Не дражніть ведмедя, грубо кажучи, російського! Можна без цього цілком нормально обійтися&raquo;. Те ж саме у Росії &ndash; там є величезна кількість ліберальної російської інтелігенції, яка все розуміє. Але у держав немає особистих стосунків. Особа &ndash; це особа, а держава&hellip; Як сказав один із наших кандидатів у мери, дуже цинічна, але розумна людина: &laquo;Чесніть у політиці &ndash; це нефахово&raquo;. Якщо у нас війна, кажімо , що у нас війна. Якщо у нас іде перетягування канату, то правильно, що кожна держава тисне на свої педалі, аби домогтися для себе найвигідніших умов. Що Росії взагалі треба було? Їй що, Крим потрібен був? Росії треба було одне-єдине &ndash; щоби тут був лояльний до неї уряд. І по всьому! Якби був Янукович, злодюга та бандит, хтось би проводив референдум у Криму? Дивімося правді в очі. Одеса &ndash; тут жили мої предки по матері з 1820-го, по батькові &ndash; з 1840 року. Я можу вам розповісти про кожен будинок, кожну дільницю, кожну слободу. Місто- легенда&hellip; Але на що воно перетворилося за ці 23 роки? От як я можу ставитися до влади, яка не дала цьому місту нічого, все занепало, все розвалилося, все вимерло. Всі пам&#39;ятки архітектури або надбудовано, або знесено, або спотворено. Всі підприємства занапастили. Покажіть мені, що в цьому місті ми залишимо дітям, онукам, що ми побудували за ці 23 роки? Чому виникає настрій неприйняття? А як він узагалі може не виникнути?! Я вважаю, що проведення виборів нині &ndash; це блюзнірство та неподобство. Замість того, аби спробувати хоч якось замирити людей і зберегти цілість країни бодай у тому форматі, у якому вона є, проведення виборів &ndash; це новий виток розхитування людей. Це нацьковування людей одне на одного. Тільки якщо провести вибори такого штибу, як я говорив, &ndash; сенатора, регіонального лідера, авторитетної людини&hellip; Але я навіть у всій країні не бачу такого лідера, і це зайвий раз характеризує країну. Як це за стільки років не народити харизматичної людини? Сенат &ndash; це може звучати фантастично, неблизько для України, для українців у широкому розумінні. Але принаймні це має хоч якийсь сенс. Ось зберуться сенатори, це ж не фракція, це ж авторитетні люди. І якщо там буде розбрат, то він буде не таким, як у Верховній Раді. А якщо вони почнуть об&#39;єднуватися, що не виключено, &ndash; приміром, сенатор із Південного Сходу та із Заходу, &ndash; то для &laquo;середини&raquo; виникне ситуація: до кого приєднатися? Це вже цікаво і може бути продуктивним. Принаймні вони мармизи одне одному, либонь, не товктимуть, аби не ганьбити нашу країну на цілий світ.</p>"
}